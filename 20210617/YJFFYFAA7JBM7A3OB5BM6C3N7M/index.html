<html><header><meta charset="utf-8"><title>林家棟多戲拍精神分裂</title></header><body><h1>林家棟多戲拍精神分裂</h1><p>林家棟前晚在圓方出席電影《手捲煙》的首映，談到電影在疫情爆發時期拍攝，經常在人口密集地方開工，家棟說：「周邊啲人都眼望望睇我哋有冇戴口罩，唔使埋位時我哋都會即刻戴返。我性格唔擔心得太多，都係要做，本來套戲早半年要開拍，因為爆發疫情先延期。」而家棟正與古天樂合作的電影《惡行之外》進在埋尾，故要留鬚及長髮，他緊接會為與郭富城合作的電影《斷網》補戲，家棟笑言現在精神分裂，不過慶幸有工開。</p><p>對於香港政府收緊電影審查，違反國安法題材不宜上映，身兼製作人和演員的家棟坦言：「我拍緊戲，未詳細留意晒，呢個時候講唔公平，我唔信『懶人包』，𠵱家知啲唔知啲去講好武斷，等了解清楚先。」</p></body></html>