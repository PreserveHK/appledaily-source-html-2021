<html><header><meta charset="utf-8"><title>夫︰她冷靜堅強鎮定　陳沛敏選擇留在災難現場</title></header><body><h1>夫︰她冷靜堅強鎮定　<br>陳沛敏選擇留在災難現場</h1><p>【國安搜蘋果】</p><p>尚餘兩日，便是《蘋果日報》創刊26年。逾百名國安處警員昨晨再度大舉搜查蘋果大樓，並以涉嫌違反國安法第29條「串謀勾結外國或境外勢力危害國家安全罪」拘捕五名高層，包括《蘋果》副社長陳沛敏。陳沛敏丈夫、網媒立場新聞總編輯鍾沛權形容她被捕後的狀況說：「她冷靜、堅強和鎮定」。</p><p>《蘋果》副社長陳沛敏入行20多年，在前線採訪時專責保安新聞，也關注人權範疇，有豐富採訪經驗，曾憑報道「緬甸大選」奪人權獎，也曾前往瑞典直擊報道諾貝爾和平獎頒授予劉曉波。早前在《蘋果》員工大會上，陳沛敏說過，即使有消息指《蘋果》會被取締，她都會留至最後一刻，「今時今日做《蘋果》，唔係純粹只想做記者，係more than一份工」。</p><p>年資淺記者一般稱呼陳沛敏做敏姐，她是《蘋果日報》副社長，負責為報紙把關。去年8月，警方拘捕黎智英，敏姐拍板印刷55萬份報紙，翌日全城搶購。上月保安局引用國安法凍結黎智英資產，她在社交網站公開留言：「剛開完A1會，《蘋果日報》明天照常出街，大家記得捧場喇。」結尾附上眨眼加飛吻表情符號。</p><p>不足一個月，6月17日早上，陳沛敏被捕了，涉嫌違反國安法第29條 「串謀勾結外國或境外勢力危害國家安全罪」，再沒法把關確保報紙如常出版。被捕前兩日她向讀者發信，念茲在茲仍是《蘋果》：「希望大家繼續訂閱和購買《蘋果》，並鞭策我們進步。」</p><h2>「就算心入面咁樣諗，都唔可以咁誠實咁講悲觀，但係香港𠵱家就係咁情況囉。」</h2><p>《蘋果》第一次有編採人員因國安法被捕，《蘋果》能否走下去，一直是上下員工的疑問。今年3月底，敏姐乘車去赤柱監獄探望壹傳媒創辦人黎智英，她承認公司前景難言樂觀：「照計我又唔應該同同事講悲觀，就算心入面咁樣諗，都唔可以咁誠實咁講悲觀，但係香港𠵱家就係咁情況囉。」私家車駛入東隧，隧道內燈光昏黃，她的聲調變緩變輕，似是對自己說：「又冇喎，我哋冇得揀喎，惟有做到最後一刻㗎咋，邊有得揀㗎？冇得揀㗎。」</p><p>當然有得揀，離場或留下，她選擇留下：「呢件事發生緊時，我係做緊《蘋果日報》，或者做緊傳媒，咁我又會覺得，既然呢個時候你做緊，你冇得退囉。」她分享採訪舊事，2011年福島核電站洩漏事故，當時謠言四起，留在日本非常危險，上司致電要求她立即撤退，她選擇留下：「我諗我哋做記者，採訪啦！（如果）日本陸沉，我哋唔返嚟啦。」</p><p>這次去留邏輯也類似。「有少少你做記者職業病就係，有啲災難嘅嘢，或者有啲大事，你就好想越近現場越好，香港𠵱家就係最大現場。」但留在現場危險指數急升，尤其《蘋果》高層。「最差……最差……最差呀？坐監嗰啲呀？都有諗過，但盡量唔去諗囉，冇得諗囉，唔知點諗。」她慶幸沒有子女，沒有家累負擔少一點。</p><p>敏姐1996年入職《蘋果》，早年專責保安範疇新聞，對監獄並不陌生。她曾因工作關係探訪重犯葉繼歡，去年起要探望的「重犯」卻是黎智英。她說，撇開老闆和員工關係，仍會支持黎智英：「佢係以言入罪喎，我哋做呢行言論自由好重要，係唔淨止佢係咪老闆問題。講得好笑啲，如果佢衰其他嘢，強姦咁，大家就唔會寫信或探佢，講笑咁講。」</p><p>探訪時間只有15分鐘，敏姐說黎智英曬黑了，也瘦了，幸好仍站得筆直。「佢話佢個肚腩大咗，我哋望落去又唔係。」她擔心老人難捱牢獄之苦：「 佢本身有糖尿底，好似有一次唔知邊個話佢血壓好高，有一排又話牙痛，老人家實有好多呢啲嘢，咁佢睇醫生始終唔係好方便。」</p><p>被探望者卻說自己很好。「佢係好刻意想啲同事放心，成日都講『同出面同事講OK、繼續、冇問題』。」但演技都有穿煲一刻，有次敏姐與《壹週刊》退休社長楊懷康一起探訪，黎智英隔着膠板眼濕濕說：「幾十年前識你，冇諗過好似𠵱家咁傾偈。」兩位老人相對無言。</p><p>黎智英在《蘋果》25周年報慶向員工說過，不會逼員工做烈士，但憑對自己、家庭和社會責任工作。敏姐步出赤柱監獄後，轉述黎智英最新的說話：「佢話香港都玩完㗎啦，不過佢自己就基於尊嚴，或者乜嘢就會撐住囉。但佢話之前某人探佢，問佢『你會唔會叫出面啲人撐住？』佢話唔會叫出面啲人撐住喇，佢話呢啲唔敢叫。」她總結：「我覺得佢真係覺得香港情況真係好壞，先咁講。」</p><p>探監以外，敏姐會去法庭旁聽，偶爾送車聲援黎智英。有次她身穿白色上衣、黑色半截裙，架上太陽眼鏡站在西九法庭門外，怎看都不似「送車師」。傳統新聞教育說，記者的角色要中立、持平、客觀，到底用甚麼心態送車？她淡定答：「用一個香港人囉。」</p><p>4月1日，黎智英、李柱銘、吳靄儀等人因為非法集結罪成。那日敏姐等不及送車就要趕回報館工作。她和黎智英的辦公室相鄰，兩人都喜歡點香，去年10月還互贈藏品，黎智英送她一盒京都的香，寫下字條：「沛敏，試吓呢啲，味道唔錯。」</p><p>敏姐說，雖然與黎智英共事多年，不影響新聞判斷，當日頭條重點是資深大律師中資歷最深的李柱銘首次被判罪成。編輯會議結束後，幾位編採人員留下閒聊，說起下次是誰去探望黎智英，敏姐對法庭組主管半開玩笑說：「我驚你不停喊喊喊，都講唔到，所以你叫阿劍諗定多啲嘢講。」</p><h2>「我覺得有啲同事仲緊張咗做新聞，即係覺得你𠵱家記錄歷史一部份。」</h2><p>記者以外，大家都是香港人，有血有肉有淚。敏姐引述同事說，放假比上班痛苦。放假就是普通市民旁觀香港發生的事，但作為記者，反而可以集中精神跟進新聞發展。「我覺得有啲同事仲緊張咗做新聞，即係覺得你𠵱家記錄歷史一部份。即係如果你做得唔好，即係自己崗位都做唔好囉，唔好講其他嘢。」</p><h2>後 記</h2><p>敏姐被捕前一日下午，因為報道需要，我問敏姐拿一些早年《蘋果》工作舊照。我問：「有同肥佬（黎）兩人嘅合照嗎？」她有點愕然：「吓，點解要同老細影相？做記者好少同老細影相。」我吃了一記悶棍，的確是，記者的工作就是報道。她指一指辦公室壁報板，那裏釘了很多舊相，六四10周年採訪、2007年獲亞洲出版業協會頒發Local Journalist Award。一個新聞工作者，最值得記下和自豪是做過甚麼報道。</p><p>當晚下班，我乘搭員工巴士離開，又遇到敏姐，她獨個坐在巴士前排，低頭看手機。我沒有上前打招呼，坐在後排座位。現在回想起，總覺得自己當時應說些話。</p></body></html>